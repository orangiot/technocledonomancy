La cledonomanzia (a volte chiamata cledonismanzia o cledonismo) è una pratica divinatoria che consiste nell'ascoltare le . parole pronunciate dai passanti o altre persone e interpretarle come oracolo. Era praticata tanto nell'antica Grecia quanto nella cultura ebraico-cristiana e in Persia (col nome di [falgus](https://iranicaonline.org/articles/divination); purtroppo non ho ulteriori dettagli su quest'ultima forma di divinazione, dato che le fonti che ho trovato sono in persiano). In Grecia era praticata sia in alcuni templi di Apollo (ad esempio a Tebe e Smirne, vedi Pausania 9.11.5, ma il Dizionario Mitologico di Giovanni Pozzoli et al. vol. 1 pg. 435 nota come fosse una pratica precedente attribuita a Cerere) e di Mercurio (ad esempio a Fare, vedi Pausania 7.22.2). Anche Ulisse (Odissea 20.145 e seguenti) fa uso della cledonomanzia invocando Giove. Il rituale originale che si praticava a Fare è il seguente:

1. di sera, bruciare dell'incenso sul focolare della statua di Mercurio;
2. riempire e accendere le lucerne vicino al focolare;
3. porre a destra della statua una moneta locale;
4. domandare alle orecchie di Mercurio il proprio quesito;
5. tapparsi le orecchie con le mani e uscire dal tempio;
6. quando opportuno, stapparsi le orecchie e ascoltare le parole della gente.

Pausania, nella stessa sezione, fa intendere come tale oracolo fosse originario dei templi di Apis (e da qui forse si ricava il collegamento, forse di intuizione misterica, Apis-(Serapis-Mitra-)Cerere). La pratica che propongo si basa sullo stesso principio: una invocazione opportuna e quindi "ascoltare le voci", ma su internet, ispirato da pratiche recenti come l'infoscaping. Ci sono diverse invocazioni tradizionali adeguate (Apollo, Mercurio, Cerere, Giove, Apis), ma anche Omero (il poeta come eroe divinizzato) o Urano (per produrre parole in barbarico) potrebbero essere interessanti. Qui propongo Mercurio perché mi sembra il più logico per una pratica divinatoria di un mago contemporaneo:

1. eventuale rituale di bando;
2. invocazione opportuna;
3. preparazione del file da dare in input all'intelligenza artificiale (AI); è possibile compiere questo passo in preparazione al rituale o saltarlo completamente;
4. eseguire il programma dell'AI che darà in output diverse parole;
5. selezionare una parola e cercarla su un motore di ricerca;
6. navigare in un sito che cattura l'attenzione, cercare un nuovo termine o frase da cercare;
7. ripetere il punto 6 fino a quando non si giunge a un responso;
8. eventuale rituale di bando.

L'invocazione potrebbe essere una semplice richiesta o una più completa assumption of godform, seguendo i dettagli del Liber O vel Manus et Sagittae. Questa è la traduzione dell'Inno Orfico di Mercurio che utilizzo.

Hermes, avvicinati, inclinati,
angelo di Giove, divino figlio di Maia,
studioso delle gare, governatore dell'umanità,
con cuore onnipotente e mente prudente,
messaggero celeste, con molte abilità,
arte così possente che riesce a far soccombere Argo che tutto vede,
piedi alati, l'aria è il tuo sentiero,
amico dell'uomo, profeta del discorso,
grande sostenitore della vita, 
rigioisce in te l'arte ginnastica, la frode divina,
con potere spieghi tutti i linguaggi,
tieni a cura il perdente, eppure sei la fonte del vittorioso,
la tue mani contengono la verga della pace irreprensibile,
corciano, santificato, dio economo,
ci trovi e aiuti in tanti discorsi
e nelle necessità dei mortali,
terribile arma della lingua, che l'uomo teme,
sii presente Hermes, ascolta la mia richiesta,
assisti il mio lavoro, concludilo in pace,
parla bene, fammi ricordare.

Il file di input può essere un qualsiasi file che possa fare da link magico, come una foto a un sigillo o una canzone significativa. Si può anche omettere l'inserimento di un file e utilizzare "il momento presente". Il funzionamento interno dell'AI è il seguente:

1. trasformazione del file di input in un seme per la generazione di numeri casuali;
2. generazione di una parola tramite catene di Markov a partire dal seme;
3. controllo della qualità della parola tramite RNN.
Mentre i passaggi 2 e 3 sono effettivamente basati sui dati raccolti (il corpus di vocaboli di una data lingua) e quindi "intelligenti", il passaggio 1 è arbitrario e quindi deve intervenire il mago a dare significato all'operazione, analogamente a quanto avviene per i sigilli (che potrebbero essere, ma non sono, scarabocchi qualunque). In una versione successiva potrei provare a rendere anche questo passaggio intelligente, magari tramite una GAN, ma costringendo il file preparato a un tipo particolare (ad esempio un'immagine). Inoltre, disponendo di un corpus di testi adeguati, è possibile convertire questa pratica in una sorta di bibliomanzia, svolgendo i passi 5-6-7 all'interno del corpus e non su un motore di ricerca online.
